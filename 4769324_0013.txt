„7-

Postremo describuntur threni, quos cantus lugubres constat cantatos esse, cum defuncto
inferiae fierent et epulum funebre ageretur:

Flebili sponsae iuvenemve raptum

Plorat et vires animumque moresque

Aureos educit in astra nigroque
Invidet Orco.

Vehementer sane dolendum est, quod praeter tenues horum egregiorum, quibus tantam
laudem tribuit Horatius, carminum reliquias nihil aetatem tulit quodque ipsi iudicium de iis facere
non possumus. Neque tamen quin poeta noster, ut erat acerrimus perspicacissimusque alienorum
carminum aestimator, recte de threnis iudicaverit dubitabimus. Horatio hoc loco certum quoddam
idque maxime egregium carmen ante oculos obversatum esse, ingeniose Welcker in Mus. Rhen. Il,
121 coniicit. Sed uteunque est, Horatium iterum singularem Pindari poesis vim praedicantem
videmus, ea fieri ut iuvenis, quem celebret, memoria propter eximias animi corporisque dotes
oblivioni eripiatur et ad immortalitatem consecretur.

Ob tantas igitur virtutes Horatius Pindaro palmam inter poetas lyricos desert eumque
agmen ducentem facit (cfr. carm. IV, 9, 5 sqq.):

Non si priores Maeonius tenet

Sedes Homerus, Pindaricae latent

Ceaeque et Alcaei minaces

Stesichorique graves Camenae:

et superiorem eum putat, quam quem aemulando quis consequi possit. Eadem de causa castigari
Titium credunt ab Horatio (epist. I, 3, 9 sqq), quod nimia confidentia et audacia ductus Pindarici
fontis non expalluerit haustus. Consentit Quintilianus quoque cum Horatio in aestimanda ingenii
animique excellentia Pindari3 nam novem lyricorum, ait (X, l, 61), longe Pindarus princeps spiritus
magnificentia, sententiis, figuris, beatissima rerum verborumque copia ct velut quodam eloquentiae
flumine: propter quae Horatius cum merito credidit nemini imitabilem.

Haec habui, quae de prima quaestionis meae parte proferrem. Sequitur ut, qua ratione
Horatius Pindari carmina suum in usum converterit, explicatius declarem. Nam qui paullo accuratius
in Horatii carminibus versatus erit, eum non fugerit, illum, tametsi ab imitandis carminum Pindari-
corum formis ae metris abstineret, rationem habens et suarum virium et indolis totius linguae
poesisque Romanae, tamen non solum locutiones quasdam et epitheta a Thebano vate repetivisse,
sed etiam exordia argumentaque desumpsisse et sententiis, similitudinibus, imaginibus ab hoc petitis
carmina sua distinxisse. Accedit quod mythorum quoque atque antiquae historiae copiam magnam
partem ei debet aliaque artificia, ut fabularum lyrica compositione tractationem, ab eo didicit. Quod
quo melius perspiciatur, ad comparationem illorum poetarum vertamur.

Atque primo quidem loco qua causa ductus Horatius carminum nonnullorum exordium aut
sententiam summam ex alieno fonte repetivisse videatur consideremus. Quod neque propter
languorem neque propter ingenii imbecillitatem fecisse putandus est, sed ubi re aliqua vehementius
commotus insignem quandam cogitationem mente comprehendit, quam arte elaboraret et carmine
exprimeret atque effingeret, ut legentium animos oblectaret et carminis ipsius gravitatem augeret,
quae ab aliis excogitata sunt, in carmina sua transtulit, sed pro suo consilio immutavit et exornavit.
Neque perverse iudicare eos puto, qui Horatium in hac ipsa re Pindarum secutum esse censeant ita
praecipientem (Ol. VI, i sqq.):

Χρυσέας ὑποστάσαντες εὐτειχεῖ προθύρῳ θαλάμου
κίονας, ὡς ὅτε θαητὸν μέγαρον,
πάξομεν· ἀρχομένου δ’ ἔργου πρόςωπον

χρὴ θέμεν τηλαυγές.

